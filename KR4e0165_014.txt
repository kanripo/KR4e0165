# -*- mode: mandoku-view; -*-
#+TITLE: 儼山集
#+DATE: 2015-08-25 00:23:28.803853
#+PROPERTY: ID KR4e0165
#+PROPERTY: BASEEDITION WYG    
#+PROPERTY: JUAN 卷十四
<pb:KR4e0165_WYG_014-1a>¶
欽定四庫全書¶
　儼山集巻十四¶
　　　　　　　　　　　　　明　陸深　撰¶
　　七言律詩(五十首/)¶
　　　晨登厙公山¶
　山形横如軸正當鳳喙地理家謂之丹鳯銜書¶
丹鳯銜書下九霄分明形勝見山椒先秋古樹蒼黄出¶
映日高峯紫翠揺稅地澆花人未老買船載酒路非遥¶
<pb:KR4e0165_WYG_014-1b>¶
經行更愛清溪曲若箇淮南苦見招¶
　　　宿布金寺¶
五年荏苒重過寺一夜空明獨倚樓水亦何縁俱到海¶
心如無礙總忘鷗細尋徃事和頭白多感新涼與病瘳¶
安用逺公要靖節蹔隨蝴蝶化莊周¶
　　　將抵闗橋迎漲泊舟北岸待月¶
簇簇江雲妬月明悠悠沙岸海潮生漁歸别浦風無力¶
人語孤村夜有聲頗費推移為去住尚勞恩怨是隂晴¶
<pb:KR4e0165_WYG_014-2a>¶
兹遊逐水留三宿别近翻多戀别情¶
　　　連夜月色甚佳浦上尤勝西渡有作¶
昨宵對月思東渡今夕月明西渡江紅燈照漁隱數㸃¶
白鳥傍人驚一雙恍疑混沌太古色忽聞欵乃俚人腔一¶
天星斗浸上下時有波影揺船窻¶
　　　渡江¶
本有江南水竹情謬持華藻謁承明四年五向金焦渡¶
(戊子北渡己丑南渡/庚寅兩渡辛夘西渡)萬里重為晉冀行臣罪每蒙明主¶
<pb:KR4e0165_WYG_014-2b>¶
貰吏文先為故人驚風前又聽滄浪起兩鬢霜寒一棹¶
輕¶
　　　維揚哭蔡石岡侍郎¶
魚鳥猶疑水上軍河州重到不堪聞才名滿世誰當忌¶
膏馥宜人秪自焚已向蓋棺須論定聊從破篋覔遺文¶
西門總是傷心地淚迸羊曇濕暮雲¶
　　　懐寄喬白巖太宰¶
吳山楚水謝行舟望入榆闗路轉悠聊向歲寒占緯候¶
<pb:KR4e0165_WYG_014-3a>¶
旋看春色動林丘相逢先問尚書履願見渾勝萬户侯¶
憶昨過江勞物色是誰同載上揚州¶
　　　宿遷曉發¶
重裘絮㡌北行裝地炕煤爐候曉光十里鷄聲常帯月¶
五更蝶夢半還鄉闗河逺近俱蕭索岐路東西各渺茫¶
不怕孤危縁歴慣太行山脊更羊腸¶
　　　雪後登平潭驛樓¶
面面峯巒一水通危樓正倚夕陽東自將短髮明殘雪¶
<pb:KR4e0165_WYG_014-3b>¶
閒看孤雲送斷鴻北斗地高天更逺巴人心苦調逾工¶
南冠嵗晩催歸客合讓元龍臥此中¶
　　　除日平潭道中¶
陽和藹藹度郊墟鳯歴拈來歲又除萬事可齊終有盡¶
一生能幾苦求餘茒茨人靜鷄聲早闗塞天高雁影疎¶
欲寄封書東海上藥闌花塢近何如¶
　　　呂左丞書院¶
穹林古寺有殘僧指㸃前朝呂左丞石洞嵗深苔黯黯¶
<pb:KR4e0165_WYG_014-4a>¶
礪墻春早雪層層舊藏萬巻龍常䕶欲寄雙椷雁可慿¶
星斗夜闌雲霧裏州人遥見讀書燈¶
　　　孫傑太守高嶺書院¶
石梯隨歩與雲升又是青山第幾層望到只疑天更近¶
興來唯有斗堪凭嶺頭日月開昬曉洞口詩書感廢興¶
一自文翁歸蜀後手扶風教有誰能¶
　　　孫太守兄弟陪遊郄家瀑¶
水簾瀑布見應多疊嶂層巒奈此何春向雪中翻玉乳¶
<pb:KR4e0165_WYG_014-4b>¶
人從天上挽銀河久蒙郄姓宜攀桂未必王家勝浴鵝¶
好事主人金玉侶逺擕名酒沸清歌¶
　　　南里楊用之憲副朝囘遂歸共遊城南嘉山¶
二月二日榆闗春流盃猶在蹟俱陳谿風撲面知新候¶
野老傳名愛古人山外有山青不斷客中逢客意偏親¶
桑田滄海尋常事共惜尊前萬里身¶
　　　嘉山次韻郄文淵知州¶
尋山問水約同行嫩栁初勻花欲明正及人間修褉節¶
<pb:KR4e0165_WYG_014-5a>¶
更堪林外踏歌聲病嚴酒戒三分量清愛茶烟一縷縈¶
韋杜去天元尺五不辭歸路暮雲平¶
　　　次韻再答郄文淵¶
久客寧忘地主賢每勞移步出花前川圍風日春難老¶
山抱樓臺月又圓燕子暖泥低掠水王孫芳草逺連天¶
行藏未定頻看鏡獨羨君歸及壯年¶
　　　送王賔峯赴陜西太僕少卿¶
初從白豸換金緋遥拜彤墀達紫微外省中臺無别署¶
<pb:KR4e0165_WYG_014-5b>¶
求才買駿本同機秦闗百二沙場迥渭苑三千塞草肥¶
龍種不縁常在野雲車留取待驂騑¶
　　　贈高如齋少參巡雲中¶
北門鎻鑰紫薇㕔新轉官階舊典刑鼓角令嚴邊月曉¶
旌旗春暖塞雲青臺懸駿骨千金重身作長城萬里寧¶
會見極天歌帝力聊將風力掃王庭¶
　　　栢井¶
東下重闗紫翠深好山如㦸送歸心瑶空日月雙行蟻¶
<pb:KR4e0165_WYG_014-6a>¶
夏木園林一變禽旗畫半銷嵐&KR0148;濕邊烽高結陣雲隂¶
前身或是乘槎客碧漢銀河取次尋¶
　　　度井陘¶
石谿磊磊水環隄喚起雞聲更馬蹄三晉山川分左右¶
一陘塵土逐高低樾隂逗日連村動麥秀含風掠地齊¶
近北韶華終覺晩尚擕春服事攀躋¶
　　　題兩江號¶
長江西來雙白龍接天波浪春溶溶羣鷗弄影舞欲下¶
<pb:KR4e0165_WYG_014-6b>¶
獨鶴轉翅鳴相從雨後鶯花看不盡煙中舟楫望猶重¶
主人不是鴟夷子一曲滄浪十二峯¶
　　　五月卄七日雨後過山居觀屏間所留橘實更¶
　　　　豐肥而色囘蔥蒨詰旦南鄰致白菊一本三¶
　　　　花燦然皆異也賦詩紀之¶
菊花開早橘收遲碩果幽芳又一時未用千頭當萬户¶
只愁無酒負新詩薰風五月黄金顆畏日南鄰白雪籬¶
欲起三家問書法春秋何例合修辭¶
<pb:KR4e0165_WYG_014-7a>¶
　　　雨後¶
雨送微涼月向圓江樓獨倚早秋天梧桐自解知時令¶
牛女何心識歲年近水夜雲常結綺含風海氣半為煙¶
倦來欲展南窻臥宋玉悲哀是偶然¶
　　　和張贊卿喜雪¶
雪滿琳居小洞天陽春一曲為誰傳雲低百尺闌干外¶
寒在半空樓閣邊栁絮梨花俱不俗瑶臺玉署本通仙¶
洞庭新水東風裏會送江湖萬斛船¶
<pb:KR4e0165_WYG_014-7b>¶
　　　癸巳春日崔東洲蔣東曉陸體齋諸同寅作湖¶
　　　　山之行¶
早春風日未全和十里湖隄小隊過歌舞樓臺聊復爾¶
興亡今日竟如何三竿日影山中寺千樹梅花水上坡¶
面面紫青看不厭好峯偏向夕陽多¶
　　　寄鄭思齋侍御罷官¶
百年何處無風雨試問行人歸未歸畫裏山川看亦險¶
人間岐路事多違海門有影龍方戰桑土何心鳥倦飛¶
<pb:KR4e0165_WYG_014-8a>¶
最好中流千尺浪不曾搖折釣魚磯¶
　　　德清谿南山水¶
　從乾元絶頂東樓午餉是日晴朗一望極目但不能¶
　把酒復自元峯觀北折山家玉蘭一樹高可三丈餘¶
　兩虬株盛開香風逺襲亦一竒境也¶
連朝積雨喜新晴渡水登山取次行南斗星辰奠吳越¶
東風煙浪接蓬瀛半生酒醆元無分二月花枝太有情¶
回首好山千萬疊青雲長傍澗松明¶
<pb:KR4e0165_WYG_014-8b>¶
　　　嵊縣早發沿涉新昌道中¶
沙明水淺映疎星十里春寒䕶短亭地僻稀聞行客早¶
日高初見逺山青羊腸鳥背尋常事問竹看花次第經¶
一任午風吹不㫁薄羅衣袂近蒼溟¶
　　　經天姥¶
天姥峯頭雲日開欲臨東海望蓬萊不辭謝客登山屐¶
逺愧孫郎作賦才秀色南來連五嶺星文高處接三台¶
何人更有凌空手為築黄金萬里臺¶
<pb:KR4e0165_WYG_014-9a>¶
　　　天台東入寧海¶
侵晨起踏天台路雨意微蒸海上霞嚴衞共傳天使節¶
靘深疑到地仙家千盤雲外羊腸坂幾樹山頭謝豹花¶
欲問當年劉阮事人間紅日又西斜¶
　　　寧海北歸¶
海城風物送歸程一段春遊畫不成山色有無分近逺¶
嶺雲濃淡識隂晴青浮島嶼鯨波立緑暗松杉鳥道横¶
欲采柔芳寄相憶好花開遍不知名¶
<pb:KR4e0165_WYG_014-9b>¶
　　　桐江舟行沿月¶
錦㠶明月舵樓風逝水澄鮮復映空萬里鶴歸迷近逺¶
一谿人語隔西東廣寒金粟秋香動碧落銀槎海氣通¶
漫向桐江論往事客星元是釣魚翁¶
　　　瑞虹¶
江湖住傍青山好舟楫來驚白浪多兩岸菰蒲迴鸛鶴¶
中流風雨長蛟鼉書隨驛使心先寄秋逐年光鬢已皤¶
一曲滄浪多少意况堪重聽楚聲歌¶
<pb:KR4e0165_WYG_014-10a>¶
　　　白鹿洞遊眺¶
亭臺高下恣登臨泉石松篁處處尋一徑莓苔無俗轍¶
四時弦誦有清音人逄勝境功名薄山到斜陽紫翠深¶
五老不隨雲雨變卜隣初見古人心¶
　　　伏日自南康郡城登觀瀾閣¶
匡廬彭蠡氣争雄一段閒雲萬頃風五老地高俱拱北¶
九江天逺總朝東秋期先逐鄉心到眼界聊隨野望空¶
更向青霄問明月畫闌人在水晶宫¶
<pb:KR4e0165_WYG_014-10b>¶
　　　十二月朔雪夜宿宣風館次壁間韻¶
歲晩溪流凍有痕嶺頭雲日瘴猶渾向來萍實千年事¶
一去梅花第幾村高鳥過林驚積雪長亭催客易黄昏¶
深慚未遂還吳計獨譜離騷招楚魂¶
　　　二月廿二日冒雨發天長斷橋亂水經涉甚險¶
軟輿籠雨破春寒煙水江淮路百盤橋斷正憐羸馬度¶
雲深疑有老龍蟠行邊白髮和愁長望裏青山帶濕看¶
為問隂晴成㡳事鷦鷯終羨一枝安¶
<pb:KR4e0165_WYG_014-11a>¶
　　　虹縣曉發(是日/清明)¶
拂曙星河擁使旌隋堤花栁報清明人家煙火寒猶禁¶
客子衣裳暖漸輕夾岸露華添細水浮空春色抱孤城¶
東風滿地皆芳草一為多情盡日行¶
　　　南陵王望雲樓¶
五色雲中本帝州梁園更起望雲樓太行西去天逾近¶
華表歸來鶴蹔留貝闕珠宫元渺渺白衣蒼狗自悠悠¶
憑將一掬思親淚灑向朱闌最上頭¶
<pb:KR4e0165_WYG_014-11b>¶
　　　洛陽書懷¶
河山天地此中州千古風雲擁上游王氣不消天正逺¶
元功猶在水常流幾時荆棘銅駝巷何處隋唐五鳯樓¶
六十頭顱身萬里香山洛社愧前修¶
　　　登華山至青坪¶
群玉峯頭鐡鎖寒周秦遺事共漫漫山從拔地五千仞¶
路向穿雲十八盤上界樓臺懸日月下方風雨長波瀾¶
乾坤不博䝉頭睡一借神仙蛻骨看¶
<pb:KR4e0165_WYG_014-12a>¶
　　　棧道寄康徳涵修撰¶
當年館閣重離羣渭北過逄正暮雲髯鬢共驚俱長大¶
寒暄無處不慇懃人皆欲殺偏憐我老更何求敢負君¶
一上陳倉雲路永蜀川歌調况堪聞¶
　　　利路紀雨¶
欹枕無眠萬里心濟時須仗傅巖霖三更忽送千山雨¶
五月難逄半日隂禾黍壠頭新水漲芭蕉聲裏大江深¶
起來欲着蓑衣舞細聽牕前斷續音¶
<pb:KR4e0165_WYG_014-12b>¶
　　　八月一日出郊秋色佳甚¶
逺山流水曉雲和松有盤陀竹有坡兩月簿書堆積滿¶
千重巖壑夢魂多蓴絲漸逐秋心長鴈信憑將旅恨過¶
一出郊闗風景別桃源未敢問如何¶
　　　十月六日晩登大安門樓望雪山¶
歳晩天空旭日晴雪山當面始分明登臨到我元無約¶
風景於人似有情樓閣欲從千里見雲烟誰借一朝清¶
不知地位高多少瑤樹琪花近五城¶
<pb:KR4e0165_WYG_014-13a>¶
　　　詰朝侵曉再出西城門¶
曙色喧闐滿市樓穿雲十里度林丘漢家事業三分國¶
禹貢山川九等州村落人煙風不散園田生計歳應收¶
茂林修竹渾如許安得蘭亭擅昔遊¶
　　　微雨出城赴南泉憲長草堂之招偶述¶
衝雲重作草堂遊庭樹青黄濕未收子美有靈終戀蜀¶
孔明無計為安劉何須往事千年恨自愛長江萬里流¶
老去諸縁看漸盡每逄知已勝封侯¶
<pb:KR4e0165_WYG_014-13b>¶
　　　仲冬望東郊送鄒和峯侍御¶
冉冉山雲壓樹低村村茅屋帶沙谿征旗滿路風初勁¶
尊酒長亭日又西栢府獨傳烏夜曲花驄偏戀錦障泥¶
隔林好鳥知人意更向離筵盡力啼¶
　　　至後四日偕鄭少參謁孔明祠¶
丞相祠堂特地過仲冬風日更柔和時隨運去終應爾¶
事與心違獨柰何庭樹不凋棲燕雀江流有恨泣蛟鼉¶
唐碑漢署青山下過客留題積漸多¶
<pb:KR4e0165_WYG_014-14a>¶
　　　過萬里橋¶
愁聞萬里橋南路囘首關河萬里多入望煖雲山破白¶
長年臘月水層波石闌且逐行行度蜀道時聴欵欵歌¶
此去應知東到海欲憑雙鯉問如何¶
　¶
　¶
　¶
　¶
<pb:KR4e0165_WYG_014-14b>¶
　¶
　¶
　¶
　¶
　¶
　¶
　¶
　儼山集巻十四¶
